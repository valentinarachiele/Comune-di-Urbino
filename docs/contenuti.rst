Contenuti e forma
-----------------

Gestione dei contenuti
~~~~~~~~~~~~~~~~~~~~~~

I contenuti di un sito web devono consentire all’utente di trovare
velocemente l’informazione di cui ha bisogno, nel formato di fruizione
più idoneo, anche mediante un dispositivo mobile.

SI DEVE

Progettare i contenuti affinché rispondano innanzitutto alle necessità
degli utenti, non solo a quelle dell’Amministrazione.

Nella pianificazione e progettazione di un contenuto web, bisogna considerare che
le persone spesso utilizzano il *mobile* anche quando hanno la
possibilità di navigare tramite il desktop. Nella gestione dei contenuti
bisogna quindi verificare se sia possibile:

-  ridurre la quantità complessiva del testo previsto per la
   pubblicazione online;
-  utilizzare una tipologia di formato del contenuto che sia più
   fruibile in relazione agli obiettivi informativi, ad es. evitare i
   PDF;
-  rimuovere il contenuto superfluo presente sul sito.

Creazione dei contenuti
~~~~~~~~~~~~~~~~~~~~~~~

Ogni singolo paragrafo, ogni singola parola devono venire incontro alle
necessità informative degli utenti e consentire loro di trovare con
immediatezza ciò che cercano. Bisognerebbe quindi almeno:

-  utilizzare titoli e sottotitoli nelle pagine;
-  scrivere frasi brevi;
-  suddividere il contenuto per paragrafi;
-  monitorare costantemente l’aggiornamento dei contenuti.

SI DOVREBBE

Strutturare il contenuto in modo che le informazioni più importanti
compaiano nella prima parte del corpo del testo. Ogni paragrafo dovrebbe
veicolare un solo concetto per volta.

.. linguaggio-1:

Linguaggio
~~~~~~~~~~

È necessario usare un linguaggio chiaro e sintetico, finalizzato a
indirizzare l’utente verso l’informazione o il servizio di cui ha
bisogno.

SI DOVREBBE

Si dovrebbe evitare l’utilizzo di un linguaggio gergale e specialistico
o l’uso di termini e frasi di difficile comprensione.

Utilizzare quindi:

-  preferibilmente la forma attiva dei verbi;
-  un vocabolario semplice e chiaro, privilegiando termini e frasi che
   gli utenti potrebbero usare nella ricerca online;
-  fornire una spiegazione dei termini tecnici presenti;
-  esplicitare gli acronimi e le abbreviazioni, inserendo l’acronimo tra
   parentesi tonde dopo il termine indicato per esteso.

Corretta ortografia
~~~~~~~~~~~~~~~~~~~

Va usata particolare attenzione alla corretta ortografia della lingua
italiana, soprattutto per quanto riguarda l’uso degli accenti e degli
apostrofi. Evitare quindi di utilizzare l'apostrofo al posto dell'accento e rispettare le regole della punteggiatura.

Titoli
~~~~~~

Il titolo deve anticipare sinteticamente all’utente il contenuto della
pagina.

SI DOVREBBE

Per essere ben visibili nei risultati dei motori di ricerca, la
lunghezza dei titoli delle pagine dovrebbe essere compresa fra i 50 e i
65 caratteri, spazi compresi.

Per creare titoli che attirino l’attenzione del lettore:

-  scrivere titoli unici all’interno del sito, e non ambigui;
-  utilizzare le parole più rappresentative del contenuto a cui il
   titolo fa riferimento;
-  non scrivere il titolo in maiuscolo, poiché rende la lettura più
   faticosa;
-  non utilizzare punti alla fine del titolo;
-  mettere graficamente in risalto i titoli rispetto al testo
   circostante;
-  non inserire slash / o trattini;
-  non utilizzare acronimi, a meno che non siano ben noti (es. UE), sciogliere quelli non noti.

Sommario
~~~~~~~~

SI DOVREBBE

Il sommario delle notizie in homepage dovrebbe essere un periodo di
senso compiuto, senza puntini di sospensione alla fine.

Il sommario serve a sintetizzare al lettore l’oggetto dell’articolo,
prima della selezione della pagina di dettaglio. Dovrebbe quindi avere
una lunghezza massima di 140 caratteri, spazi inclusi, e possedere le
seguenti caratteristiche:

-  essere una sintesi dei punti centrali del contenuto;
-  essere diverso dal titolo e dalle prime righe del contenuto della
   pagina interna;
-  contenere le parole chiave più rappresentative del contenuto;
-  terminare con un punto.

Testo della pagina
~~~~~~~~~~~~~~~~~~

Specialmente nel caso delle notizie, il testo deve rispondere
sinteticamente alle cinque domande: chi, dove, quando, perché, come.

-  Il testo di un contenuto deve essere il più coerente possibile con
   titolo e il sommario;
-  ogni paragrafo deve contenere al massimo 3 frasi;
-  il testo della pagina deve contenere le parole chiave riportate nel
   titolo e nel sommario;
-  utilizzare liste puntate per elencare concetti costituiti da tre o
   più elementi.

Contatti (numero di telefono, orari…)
~~~~~~~~~~~~~~~~~~~~~~~~~~~~~~~~~~~~~

Quando si devono scrivere aggiungere informazioni relative ai contatti,
ai numeri di telefono o agli orari, è opportuno utilizzare sempre la
stessa disposizione dei contenuti e la stessa punteggiatura.

Disposizione dei contenuti:

-  Indirizzo (esempio: via Santa Chiara 24) con link a Google Maps
-  Nome e Cognome
-  Numero di telefono con link per l'uso su mobile (preceduto dalla dicitura "tel.")
-  Fax
-  Email
-  Orari di ricevimento

Esempio:

| Sede via Santa Chiara 24

| Responsabile
| Roberto Imperato
| tel. 0722 309659
| fax 0722 309720
| email rimperato@comune.urbino.ps.it

| Orario di ricevimento
| dal lunedì al venerdì 10 - 13:00

Creazione dei link
~~~~~~~~~~~~~~~~~~

SI DEVE

I link devono essere costituiti da parole-chiave significative. Non
usare mai la frase “clicca qui” per attivare un link.

-  Per individuare quali parole deve contenere un link è bene pensare
   alle parole chiave che un utente userebbe in un motore di ricerca per
   trovare il contenuto al quale rimanda il link che si sta costruendo;
-  i link devono contenere parole significative rispetto al contenuto a
   cui rinviano e non devono essere presenti nel sommario;
-  anziché duplicare informazioni all’interno di sezioni diverse del
   sito, è preferibile attivare dei link di approfondimento per
   collegare fra loro contenuti che trattano tematiche complementari;
-  i link verso l’esterno del sito dovrebbero essere accompagnati da un
   avviso leggibile anche dagli screen reader (ad esempio “Questo link
   si aprirà in una nuova finestra”);
-  verificare periodicamente i link esterni, per evitare che rimandino a
   pagine inesistenti o non aggiornate.

Link di navigazione e pulsanti
~~~~~~~~~~~~~~~~~~~~~~~~~~~~~~

Nel definire le voci dei link presenti nei menu si deve usare una
terminologia univoca, dove la stessa definizione non conduca in luoghi
diversi, ad azioni differenti. Nei pulsanti e nei link descrivere in modo
coerente e puntuale quali sono le azioni che ci dobbiamo aspettare
nell’eseguire un comando o nel riempire un form. Siate specifici:
“Cerca” invece di “Invia”, “Paga” invece di “Ok”. Il significato di
“Cancella” è diverso da “Annulla”.

Immagini
~~~~~~~~

Come ogni contenuto che pubblichiamo sul web, ci vuole buon senso anche
nella pubblicazione di immagini. Non pubblicare foto inutili, non
pubblicare sequenze di foto simili tra loro se non aggiungono
significato, non pubblicare foto troppo pesanti. Va dedicato tempo alla
produzione, alla ricerca e alla selezione delle immagini: una buona foto
può fare la differenza e dare grande valore al contenuto.

Ricordarsi di:

-  accompagnare ogni foto con una didascalia;
-  citare l’autore;
-  riportare la licenza di pubblicazione.

Infine, quando si pubblica un’immagine, bisogna assicurarsi che il file
dell’immagine abbia un nome che riflette il contenuto dell’immagine (per
esempio, se si pubblica una foto del Teatro antico di Taormina il nome del
file potrebbe essere "teatro-antico-taormina.jpg"): tra le altre cose,
sarà più facile per i motori di ricerca indicizzare il contenuto e quindi per gli utenti trovarlo.

Dimensione delle immagini
^^^^^^^^^^^^^^^^^^^^^^^^^

Le dimensioni delle immagini influenzano la velocità di caricamento
della pagina: è quindi fondamentale rispettare alcune buone pratiche per
tenere sotto controllo peso, risoluzione e proporzioni del file.

Partiamo da un esempio: le immagini utilizzate per le card nella pagina
dei `progetti <https://designers.italia.it/progetti/>`__ del sito
Designers. Per garantire una resa adeguata delle immagini, dato il
template responsive (cioè che adatta il formato in base al dispositivo),
sono state utilizzate immagini le cui dimensioni originali sono 800x450
con una risoluzione di 72ppi.

Prima di pubblicare un’immagine è opportuno verificare che sia
ottimizzata per il web:

-  Risoluzione: 72 ppi
-  Formato: JPG (JPEG), PNG
-  Modello di colori: RBG

In generale, se le dimensioni originali dell’immagine possono variare, è
consigliabile effettuare sempre un
`ricampionamento <https://helpx.adobe.com/it/photoshop/using/image-size-resolution.html#resampling%5D>`__
delle immagini, di modo che mantengano una buona definizione ma abbiano
una dimensione ridotta in termini di byte (e in genere anche in pixel).

Se c'è la necessità di fare semplici modifiche alle immagini (correggere
le dimensioni o la luminosità, ritagliare, ruotare, etc.) si possono sfruttare
alcuni servizi online gratuiti:

-  `Photoshop Express
   Editor <http://www.photoshop.com/tools?wf=editor>`__
-  `Google Nik Collection <https://www.google.com/nikcollection/>`__
-  `Pixlr Express <https://pixlr.com/express/>`__
-  `Fotor <http://www.fotor.com/>`__

Archiviazione
^^^^^^^^^^^^^

È una buona pratica organizzarsi in modo da avere un archivio delle
immagini funzionale e ordinato. A questo scopo sarebbe opportuno:

-  nominare i file di modo che contengano keyword relative all’oggetto
   della foto e la data di acquisizione o comunque in maniera uniforme;
-  organizzare le foto in cartelle per tema o evento;
-  utilizzare i tag, pensando a possibili utilizzi alternativi per una
   stessa foto;
-  effettuare un backup periodico delle immagini.

Licenze
^^^^^^^

SI DEVE

Il `copyright <https://it.wikipedia.org/wiki/Copyright>`__ è un metodo
di riconoscimento e tutela del diritto d’autore sulle immagini. Se
intendi utilizzare immagini protette da copyright è necessario
richiedere l’autorizzazione al proprietario, e conoscere i termini d’uso
concessi.

Con lo sviluppo del Web hanno avuto grande diffusione le licenze di tipo
`Creative Commons (CC) <http://www.creativecommons.it/Licenze>`__: un
modo standardizzato per definire a quali diritti l’autore rinuncia e
quali si riserva: le sei licenze CC richiedono, in tutti casi,
l’attribuzione al proprietario dei diritti e specificano diversamente
alcune possibilità di utilizzo (opere derivate, usi commerciali,
possibilità di modifica del contenuto).

In pratica, se un’immagine ha una licenza CC un utente può utilizzarla
senza dover chiedere l’autorizzazione al proprietario e limitandosi ad
attribuirgliene i diritti in modo esplicito. È importante verificare e
rispettare i limiti di utilizzo dell’immagine consentiti dalla specifica
licenza CC: alcune non consentono una modifica del contenuto, altre non
consentono l’uso commerciale, ecc.

I loghi delle sei licenze CC

Approfondimenti: `Wikipedia su Creative
Commons <https://it.wikipedia.org/wiki/Creative_Commons#Le_licenze>`__

Di seguito un esempio di rilascio delle immagini con licenze Creative
Commons. Le foto della gallery sono utilizzabili a queste condizioni:
attribuzione al proprietario, uso non commerciale e condivisione con la
stessa licenza (licenza CC-BY-NC-SA 3.0 IT).

Gallery di immagini con licenze CC - fonte:
`Governo.it <http://www.governo.it/media/gentiloni-interviene-alla-conferenza-degli-ambasciatori/7869>`__

Archivi di immagini online
^^^^^^^^^^^^^^^^^^^^^^^^^^

È possibile trovare online archivi di immagini gratuite con licenze di
utilizzo estremamente aperte, che non richiedono alcuna attribuzione
(es. `Unsplash <https://unsplash.com/>`__ e le relative informazioni sul
`tipo di licenza offerta <https://unsplash.com/license>`__). Altre fonti
possibili sono per esempio `Google
Images <https://www.google.com/advanced_image_search>`__ ,
`Flickr <https://www.flickr.com/>`__ e `Getty
Images <http://www.gettyimages.it/>`__ in cui usando la ricerca avanzata
è possibile ricercare immagini in base alla licenza applicata e
individuare in questo modo immagini utilizzabili senza dover richiedere
consenso scritto all’autore. Un altro servizio utile è `CC
search <https://search.creativecommons.org/>`__, motore di ricerca di
immagini con ricerca Creative Commons.

Di seguito un esempio di utilizzo di un’immagine ripresa da un archivio
online:

Esempio immagine da archivio iStockPhoto - fonte: `Comune di
Biella <https://www.comune.biella.it/web/aree-tematiche/ambiente-e-rifiuti>`__

Approfondimenti: `come trovare immagini liberamente utilizzabili
attraverso Google
Images. <https://support.google.com/websearch/answer/29508>`__

Immagini prese dai social network
^^^^^^^^^^^^^^^^^^^^^^^^^^^^^^^^^

I canali social (in particolare Facebook e Instagram) sono una rilevante
fonte di immagini e contenuti multimediali, realizzati dagli utenti e
caricati sui propri profili. La pubblicazione di una foto su un profilo
social non è però **via libera all’utilizzo indiscriminato** da parte di
chiunque. Il comportamento da tenere nei confronti di quella immagine è
lo stesso che si deve tenere nei confronti di un’immagine raccolta da un
blog o un qualsiasi sito, ovvero assicurarsi di avere **tutti i diritti
di utilizzo** concessi espressamente (anche a titolo gratuito)
dall’autore o il detentore dei diritti, che può essere chi ha pubblicato
quella foto sul proprio canale social o può essere un altro soggetto.

Consenso dei soggetti ritratti
^^^^^^^^^^^^^^^^^^^^^^^^^^^^^^

Un altro tema da tenere in considerazione quando si pubblicano immagini
all’interno di un sito è il **consenso alla pubblicazione** da parte dei
soggetti ritratti all’interno delle fotografie.

In caso di fotografie provenienti da **archivi online** gratuiti o a
pagamento, si può dare per acquisito che chi ha realizzato l’immagine o
l’ha pubblicata si sia assicurato il consenso dei soggetti ritratti.

Nel caso di fotografie realizzate autonomamente, **il consenso è invece
necessario nella maggior parte dei casi**. Fanno eccezione le persone
ritratte in **eventi di pubblico interesse** (una conferenza stampa, una
manifestazione in piazza, una concerto) e le **persone famose** (in base
al pubblico interesse, quindi ad esempio esponenti delle istituzioni,
attori, personaggi pubblici), purché in contesti pubblici: in questi
casi le fotografie si possono utilizzare senza una specifica
autorizzazione. Altre eccezioni, previste per legge, sono “scopi di
polizia, di giustizia, didattici o scientifici”.

In tutti gli altri casi, per evitare violazioni della privacy, la
pubblicazione di fotografie in un sito deve essere sempre autorizzata
dai soggetti ritratti con una **lettera liberatoria** (di cui si trovano
`numerosi modelli
online <http://documentiutili.com/fac-simile-liberatoria-fotografica>`__),
in cui si deve specificare l’utilizzo cui la foto è destinata (ad
esempio, pubblicazione online sul blog dell’Ente).

SI DEVE

Nel caso di foto che ritraggono **minori** (si pensi ad esempio alla
pubblicazione sul sito di una scuola delle foto di una recita) è sempre
necessaria l’autorizzazione scritta da parte di un adulto che abbia il
diritto a concederla (ad esempio un genitore o un tutore).
